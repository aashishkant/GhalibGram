

Dil-e-nādāñ tujhe huā kyā hai
āḳhir is dard kī davā kyā hai

Ham haiñ mushtāq aur vo be-zār
yā ilāhī ye mājrā kyā hai

Maiñ bhī muñh meñ zabān rakhtā huuñ
kaash pūchho ki mudda.ā kyā hai

Jab ki tujh bin nahīñ koī maujūd
phir ye hañgāma ai ḳhudā kyā hai

Ye parī-chehra log kaise haiñ
ġhamza o ishva o adā kyā hai

Shikan-e-zulf-e-ambarīñ kyuuñ hai
nigah-e-chashm-e-surma sā kyā hai

Sabza o gul kahāñ se aa.e haiñ
abr kyā chiiz hai havā kyā hai

Ham ko un se vafā kī hai ummīd
jo nahīñ jānte vafā kyā hai

Haan bhalā kar tirā bhalā hogā
aur darvesh kī sadā kyā hai

Jaan tum par nisār kartā huuñ
maiñ nahīñ jāntā duā kyā hai

Maiñ ne maanā ki kuchh nahīñ 'ġhālib'
muft haath aa.e to burā kyā hai

Ham ko ma.alūm hai jannat kī haqīqat lekin
dil ke ḳhush rakhne ko 'ġhālib' ye ḳhayāl achchhā hai

Ishq ne 'ġhālib' nikammā kar diyā
varna ham bhī aadmī the kaam ke

Mohabbat meñ nahīñ hai farq jiine aur marne kā
usī ko dekh kar jiite haiñ jis kāfir pe dam nikle

Is sādgī pe kaun na mar jaa.e ai ḳhudā
laḌte haiñ aur haath meñ talvār bhī nahīñ

Hazāroñ ḳhvāhisheñ aisī ki har ḳhvāhish pe dam nikle
bahut nikle mire armān lekin phir bhī kam nikle

Koī ummīd bar nahīñ aatī
koī sūrat nazar nahīñ aatī

Maut kā ek din muayyan hai
niind kyuuñ raat bhar nahīñ aatī

Aage aatī thī hāl-e-dil pe hañsī
ab kisī baat par nahīñ aatī

Jāntā huuñ savāb-e-tā.at-o-zohd
par tabī.at idhar nahīñ aatī

Hai kuchh aisī hī baat jo chup huuñ
varna kyā baat kar nahīñ aatī

Kyuun na chīḳhūñ ki yaad karte haiñ
merī āvāz gar nahīñ aatī

Dāġh-e-dil gar nazar nahīñ aatā
bū bhī ai chārā-gar nahīñ aatī

Ham vahāñ haiñ jahāñ se ham ko bhī
kuchh hamārī ḳhabar nahīñ aatī

Marte haiñ aarzū meñ marne kī
maut aatī hai par nahīñ aatī

Kā'ba kis muñh se jāoge 'ġhālib'
sharm tum ko magar nahīñ aatī


Na leve gar ḳhas-e-jauhar tarāvat sabza-e-ḳhat se
lagā.e ḳhāna-e-ā.īna meñ rū-e-nigār ātish

Faroġh-e-husn se hotī hai hall-e-mushkil-e-āshiq
na nikle sham.a ke pā se nikāle gar na ḳhaar ātish

Sharar hai rañg ba.ad iz.hār-e-tāb-e-jalva-e-tamkīñ
kare hai sañg par ḳhurshīd āb-e-rū-e-kār ātish

Panāve be-gudāz-e-mom rabt-e-paikar-ārā.ī
nikāle kyā nihāl-e-sham.a be-tuḳhm-e-sharār ātish

Ḳhayāl-e-dūd thā sar-josh-e-saudā-e-ġhalat-fahmī
agar rakhtī na ḳhākistar-nashīnī kā ġhubār ātish

Havā-e-par-fishānī barq-e-ḳhirman-hā-e-ḳhātir hai
ba-bāl-e-sho.ala-e-betāb hai parvāna-zār ātish

Nahīñ barq-o-sharar juz vahshat-e-zabt-e-tapīdan-hā
bilā gardān-e-be-parvā ḳharāmī-hā-e-yār ātish

Dhueñ se aag ke ik abr-e-dariyā-bār ho paidā
'Asad' haidar-parastoñ se agar hove do-chār ātish



